{
  "videoId": "NufRmWAN7f8",
  "title": "COSA PENSAVA GESÙ DEI GIURAMENTI? | Matteo 5:33-36 | Lorenzo Piol",
  "available": true,
  "language": "it",
  "text": "Buongiorno a tutti da parte mia. Stiamo continuando i nostri studi del sermone sul monte, questo famoso discorso che Gesù fa e che Matteo riporta nel suo Vangelo. Siamo arrivati in particolare in Matteo capitolo 5 versetti da 33 a 37, quindi la parte in cui Gesù affronta il tema del giuramento.\n\n### Lettura: Matteo 5:33-37\n\n```\n«Voi avete anche udito che fu detto agli antichi: \n\"Non giurare il falso; ma mantieni al Signore i tuoi giuramenti\".\n\nMa io vi dico: non giurate affatto, \nné per il cielo, perché è il trono di Dio; \nné per la terra, perché è lo sgabello dei suoi piedi; \nné per Gerusalemme, perché è la città del gran Re. \n\nNon giurare neppure per il tuo capo, \npoiché tu non puoi far diventare un solo capello bianco o nero.\n\nMa il vostro parlare sia: \"Sì, sì; no, no\"; \npoiché il di più viene dal maligno.»\n\n(Nuova Riveduta 2006)\n```\n\nVi devo confessare che questo brano nella mia adolescenza mi aveva un po' traumatizzato. Io sono cresciuto con l'ansia del non giurare. Capitava spesso quando stavi raccontando qualcosa a qualcuno e ti dicevano \"È impossibile\" e tu dicevi \"No, te lo giuro\". E spuntava sempre qualcuno che diceva \"Non si giura\". Però crescendo, leggendo la Bibbia, capendola meglio, studiandola, mi sono accorto che qui Gesù in realtà dice qualcos'altro.\n\n### Il Contesto Storico\n\nOggi in Italia ci sono più di 100.000 leggi vigenti, e noi dovremmo conoscerle tutte. Una di queste leggi, il codice civile, regola tutta la nostra vita. Di questi 2969 articoli che compongono il codice civile e regolano tutta la tua esistenza, sapete quanti sono dedicati al tema delle garanzie? Oltre 180. Quasi il 10% di una legge che regola tutta la tua vita presta attenzione al tema delle garanzie legali.\n\nQuesto perché la legge italiana parte dal presupposto che del prossimo non ci si può fidare. Se tu ti fidi degli altri sei ingenuo. Quando devi avere a che fare con qualcuno, il tuo primo pensiero deve essere come mi proteggo, come mi tutelo dalle sue cattive intenzioni.\n\nSiete mai andati in banca a chiedere un mutuo? Vi fanno firmare tanti fogli. Quei fogli sono garanzie perché la banca dice: quando tu non mi ridarai i soldi, io devo essere tutelato per recuperarli.\n\n### La Cultura dei Giuramenti\n\nSe facciamo un passo indietro nella storia di 2000 anni e torniamo nella Palestina del tempo di Gesù, il mondo non era diverso. La differenza è che i Giudei di 2000 anni fa rispetto a noi erano più rozzi. I romani già conoscevano tutte le nostre garanzie legali. Il nostro diritto oggi è lo stesso diritto dei romani di 2000 anni fa, adattato alla storia.\n\nI Giudei erano più rozzi, non avevano tutte queste garanzie. Allora che cosa facevano? Giuravano. L'idea è questa: giurare significa tirare una maledizione su se stessi o su qualcuno che amiamo, su qualcosa a cui teniamo particolarmente, nel caso in cui non siamo fedeli alla parola data. Un po' l'equivalente di quando nel nostro parlare diciamo \"Che muoia mia madre, giuro sui miei figli\".\n\nNella cultura giudaica quando giuravi, chiamavi a testimone qualcuno e più questo qualcuno era vicino a Dio, più il giuramento era sacro, più era potente. Non giuravano per Dio direttamente, non osavano tanto, però giuravano per il cielo, per la terra, per Gerusalemme, per il tempio, per l'altare dei sacrifici. Quanto più l'oggetto del giuramento era vicino a Dio, tanto più era sacro, quindi più ti potevi fidare.\n\n### Il Sistema dei Farisei\n\nC'era però un problema: molte volte facevano dei giuramenti con tutte le buone intenzioni del mondo, però poi cambiavano le cose, le situazioni cambiavano, quel giuramento cominciava a stare un po' stretto. Allora i farisei avevano cominciato a elaborare una selva di regole:\n\n- Se hai giurato per il cielo che è il trono di Dio, sei vincolato\n- Ma se hai giurato per la terra che è lo sgabello dei piedi di Dio, ti puoi svincolare\n- Se giuri per il tempio, devi mantenere il giuramento\n- Ma se hai giurato per Gerusalemme, puoi metterti più comodo perché Gerusalemme è importante solo perché c'è il tempio\n- Se giuri per l'oro del tempio, non hai scelta\n- Ma se giuri per l'altare e poi non mantieni il giuramento, non fa niente. L'importante è che mantieni il tuo giuramento se giuri per l'offerta che viene fatta bruciare sopra l'altare\n\nAvevano elaborato tutte queste regole. E Gesù qui sta dicendo:\n\n```\n«Non giurate per il cielo, per la terra, per Gerusalemme. \nNon giurate affatto. Dite sì o no.»\n```\n\n### Il Vero Insegnamento di Gesù\n\nAllora arriviamo alla grande domanda: cosa ci sta dicendo Gesù? Che è sbagliato giurare? Che giurare in se stesso è peccato? No. Prima abbiamo letto un versetto in Ebrei 6, in cui Dio giura. Quando fa le sue promesse ad Abramo, poi le rinnova a suo figlio Isacco, poi ne aggiunge altre a Giacobbe, promette a Davide una discendenza sul trono fino al Messia. Dio giura per se stesso, per il suo nome. Quindi giurare non è sbagliato.\n\nGiurare è inutile. Il problema non è giurare. Il problema è che tu devi giurare per assicurare la persona con cui stai parlando che manterrai la tua parola, sarai onesto. Perché, dice Gesù, tu non dovresti aver bisogno di giurare. Il tuo sì e il tuo no dovrebbero essere più che sufficienti.\n\nSe tu dici di essere un mio discepolo, se tu dici di camminare per la via dove io ho camminato prima di te, se tu dici di essere mio, devi camminare nella verità. E se tu cammini nella verità, se tu sei vero, tu non hai bisogno di dare forza alla tua parola facendo mille giuramenti. Ti basta un sì. Se sei vero, basta dire sì o no.\n\nSe tu hai bisogno di giurare per confermare la tua parola, ti dice Gesù, mi domando: come mai? Perché devi dare mille garanzie? Forse tu non dici sempre la verità. Quindi vedete, il problema non è giurare - magari fosse quello l'insegnamento di Gesù. È qualcosa di molto più complesso che ha a che fare con la verità, con l'essere veri, reali, onesti.\n\n### Vivere nella Verità\n\nChe significa dire la verità? Dobbiamo dire la verità sempre affinché quando noi diciamo sì o quando diciamo no, le persone sanno che quel sì è un sì e che quel no è un no, senza bisogno che confermiamo quello che diciamo con i giuramenti.\n\nDire la verità significa dire ciò che è vero, quindi ciò che corrisponde alla realtà. E già questo è difficile. Già dire sempre la verità è difficile. Il più delle volte noi diciamo le mezze verità, le verità sporche. Presentiamo le cose, diciamo le nostre intenzioni, però lo diciamo in un certo modo, lo diciamo a puntate, a pillole, un po' alla volta. Navighiamo sotto il pelo dell'acqua, non siamo sinceri il più delle volte, perché essere onesti, essere sinceri ci mette in posizioni scomode. Allora cerchiamo di aggiustare la cosa, quindi ti dico la verità, però scelgo io come dirtelo, quando dirtelo. E quindi già dire semplicemente la verità non è semplice.\n\nPer Gesù non è sufficiente rispettare formalmente la legge. I farisei erano perfetti nell'osservanza della legge. Gesù li chiama sepolcri imbiancati:\n\n```\n«Guai a voi, scribi e farisei ipocriti, \nperché siete simili a sepolcri imbiancati, \nche appaiono belli di fuori, \nma dentro sono pieni d'ossa di morti e di ogni immondizia.»\n\n(Matteo 23:27, Nuova Riveduta 2006)\n```\n\nGesù ci ha insegnato che ubbidire formalmente, ancorché in maniera perfetta alla legge, non basta, non è sufficiente. La legge va ubbidita col cuore.\n\nGesù dice: \"Io voglio che tu dici la verità, non perché devi dire la verità, ma perché la verità ce l'hai dentro. Se tu sei veramente un mio seguace, un mio discepolo, un cristiano, tu la verità, l'amore della verità devi averlo nel cuore.\"\n\nIl profeta Zaccaria diceva: Dio ha in abominio la menzogna. Dio odia la menzogna, non solo la bugia in se stessa, ma proprio quel modo di fare di dire cose dette e non dette, oppure scegliere come dire le cose nella maniera che tutela il più possibile la nostra immagine. Dio odia chi fa queste cose.\n\nSatana fa queste cose, dice Gesù. Lui è il padre della menzogna. Cosa dice ad Adamo ed Eva?\n\n```\nIl serpente disse alla donna: \n«No, non morirete affatto; \nma Dio sa che nel giorno che ne mangerete, \ngli occhi vostri si apriranno \ne sarete come Dio, avendo la conoscenza del bene e del male.»\n\n(Genesi 3:4-5, Nuova Riveduta 2006)\n```\n\nQuando Adamo ed Eva mangiano, Dio dice:\n\n```\n«Ecco, l'uomo è diventato come uno di noi, \nquanto alla conoscenza del bene e del male.»\n\n(Genesi 3:22, Nuova Riveduta 2006)\n```\n\nQuindi non è che Satana aveva detto una bugia campata in aria, aveva detto una mezza verità, aveva sporcato la verità, non aveva detto tutta la verità, ma aveva strumentalizzato la verità per i suoi fini. E Dio dice: odia chi fa queste cose, chi si comporta così. E tante volte, se siamo onesti, noi facciamo così.\n\nQuindi questo brano, il primo insegnamento che ci dà è: vivi, sforzati di vivere nella verità. Niente mezzucci, niente menzogne, niente sotterfugi, niente bugie. Dio ha in abominio chi fa queste cose. Dio ama una persona vera, reale, che ama la verità, che non dice la verità solo perché deve dirla, ma perché odia la menzogna come Dio, come Gesù odiano la menzogna.\n\n### Verità e Fedeltà\n\nC'è un'altra cosa interessante: nell'aramaico, nella lingua che parlava Gesù (Matteo scrive in greco, ma Gesù parlava in aramaico), la parola che noi traduciamo con \"verità\" viene tradotta anche con un altro significato: fedeltà. È la stessa parola.\n\nGesù sta dicendo: quando dovete essere veri, la vostra parola deve essere vera, non significa solo che dobbiamo dire la verità (ciò che è vero, che corrisponde alla realtà), ma dice dovete essere affidabili. Perciò le persone quando voi dite sì o no, non dovrebbero volere altro. \"Quello è affidabile, è credibile. Se ti ha detto che fa questa cosa, la fa. Se ti ha detto che ti ridà i soldi che gli hai prestato, sei sicuro che te li ridarà perché è una persona seria, ha onore.\"\n\nSi usava fino a non molto tempo fa la parola d'onore. Se ti ho detto questa cosa, io la farò. Oggi si è perso.\n\nLa domanda che ci dobbiamo fare è: io sono affidabile? Sono fedele? Perché le promesse di Dio sappiamo che sono vere? Perché sappiamo che Dio è fedele. Perché sappiamo che se Dio ti promette una cosa, Dio quella cosa la farà, quella promessa la manterrà. È affidabile. Non è un Dio capriccioso che cambia a seconda di come poi ci comportiamo noi o a seconda delle circostanze. Non è che dice \"Io ti ho promesso una cosa, però oggi tutto è un po' diverso, non mi conviene più e allora comincio a tirare indietro.\"\n\nDio dice: \"Voi dovete essere così. La vostra parola deve essere affidabile, dovete essere attendibili.\"\n\nSe siete così, se la vostra reputazione, la vostra testimonianza è di uomini e donne affidabili, attendibili, vere, non avrete bisogno di giurare sul bene di vostra madre e dei vostri figli. Basterà un sì o un no.\n\n### Domanda Conclusiva\n\nVoi avete bisogno di giurare, di confermare con giuramento che le vostre intenzioni sono reali, che farete veramente ciò che promettete, che vi manterrete fedeli all'impegno che assumete? O guardando la nostra vita, la nostra testimonianza, considerando le persone che ci conoscono, possiamo dire: \"Io penso che il mio sì è sufficiente, il mio no basta. Una persona sa che se io dico sì è sì, sa che se io dico no è no.\"\n\nTi voglio lasciare con questa domanda.\n\n---\n\n### Preghiera Finale\n\nSignore, ti vogliamo ringraziare stamattina perché sappiamo che noi siamo inaffidabili, inattendibili anche con te. Facciamo mille promesse, non le manteniamo, veniamo meno, pecchiamo. Tante volte siamo animati da buone intenzioni, ma riconosciamo che le nostre buone intenzioni da sole non sono sufficienti.\n\nPerò riconosciamo che tu sei affidabile, riconosciamo che tu sei attendibile, riconosciamo, Signore, che la tua parola è vera e ti ringraziamo, Padre, perché tu non ci hai nascosto nulla, non ci hai nascosto aspetti della verità che potevano essere scomodi. Ci hai detto chiaramente che se fossimo diventati tuoi discepoli avremmo avuto tribolazione nel mondo. Ma ci prometti, ci dici:\n\n```\n«Abbiate pace in me. \nNel mondo avete tribolazione; \nma fatevi coraggio, io ho vinto il mondo.»\n\n(Giovanni 16:33, Nuova Riveduta 2006)\n```\n\nE noi crediamo alla tua parola.\n\nE ti ringraziamo, Signore, perché tu hai mantenuto fede alle tue promesse fatte ad Adamo ed Eva all'inizio della storia, anche quando mantenere a quelle promesse ti è costato il prezzo più alto. Abbiamo davanti a noi i simboli del pane e del vino, Signore, e non possiamo capire, non riusciremo mai a capire quanto grande è stato il tuo amore per noi per pagare quel prezzo e mantenere fede alla promessa che tu ci avevi fatto.\n\nE sappiamo che se tu hai mantenuto questa promessa, se tu sei stato fedele a questa promessa, sarai fedele anche a tutte le altre promesse che con questa ci hai fatto. Quando ci prometti:\n\n```\n«Nella casa del Padre mio ci sono molte dimore; \nse no, vi avrei detto forse che io vado a prepararvi un posto? \nQuando sarò andato e vi avrò preparato un posto, \ntornerò e vi accoglierò presso di me, \naffinché dove sono io, siate anche voi.»\n\n(Giovanni 14:2-3, Nuova Riveduta 2006)\n```\n\nQuando ci prometti:\n\n```\n«Ed ecco, io sono con voi tutti i giorni, \nsino alla fine dell'età presente.»\n\n(Matteo 28:20, Nuova Riveduta 2006)\n```\n\nE noi sappiamo che possiamo credere a queste promesse. Anche quando ci dici:\n\n```\n«Io do loro la vita eterna e non periranno mai \ne nessuno le rapirà dalla mia mano.»\n\n(Giovanni 10:28, Nuova Riveduta 2006)\n```\n\nTi ringraziamo per questo, Padre, perché sappiamo che tutto quello che tu ci hai promesso, tutto quello che tu hai fatto per noi, noi non meritavamo nulla, ma è stato, Signore, soltanto il tuo amore, la tua grazia e la tua misericordia verso di noi.\n\nE ti preghiamo affinché noi possiamo rispondere al tuo amore in modo dignitoso, decoroso, che noi possiamo onorarti, Signore, che come tu odi la menzogna noi possiamo imparare a odiare la menzogna, che come tu dici:\n\n```\n«Io sono la via, la verità e la vita.»\n\n(Giovanni 14:6, Nuova Riveduta 2006)\n```\n\nNoi possiamo imparare a camminare nella verità, che come tu sei fedele, affidabile, noi possiamo imparare a essere fedeli, affidabili e attendibili.\n\nE ti preghiamo Signore di lavorare nelle nostre vite, sui nostri cuori perché riconosciamo che abbiamo bisogno disperatamente del tuo aiuto.\n\nTutto questo, Signore, te lo chiediamo nel nome del tuo figlio Gesù che tu hai sacrificato per amor nostro 2000 anni fa su quella croce.\n\nAmen.",
  "paragraphs": [],
  "charactersCount": 14421,
  "videoUrl": "https://www.youtube.com/watch?v=NufRmWAN7f8",
  "generatedAt": "2025-12-05T12:27:07.912Z",
  "method": "manual",
  "updatedAt": "2025-12-05T14:30:00.000Z"
}